## 2. HANE

### 1 Rakamı

Ocak ve Ekim

İkinci hanedeki 1 rakamı, güçlü, saygı uyandıran, liderlik becerisine sahip olduğu izlenimini yaratan bir ses tonunu ifade etmektedir.

Eğer Ocak ya da Ekim aylarında doğduysanız, ses tonunuz canlı, güçlü, bir patron ya da yönetici gibi olacaktır. Doğal bir liderin ses tonuna sahipsiniz; siz 1 numarasınız ve herkesin sizi dinlemesi gerekir. Ses tonunuz berraktır ve kendinize duyduğunuz güveni yansıtır.

Her şey yolunda olduğunda sesiniz bir tür gurur ve hevesle çınlar. Konuşmalarınız genellikle doğrudan ama hoştur ve sizi dinleyenler sesinizin neşeli olduğunu hissederler. Konuşurken çevreye, kendinize ne kadar güvendiğinizle ilgili net bir mesaj verirsiniz.

İkna edici ses tonunuz aynı zamanda anlaşılmanızı da kolaylaştırmaktadır. Çoğu zaman çınlayan ve net bir sesle, bazen de yüksek bir ses tonuyla konuşursunuz. Karşınızdaki insanlara kendinizi dinletmek konusunda herhangi bir sorun yaşamazsınız. Eğer insanların sizi dinlemediklerini fark ederseniz ses tonunuz daha da güçlü çıkmaya başlar. Hatta işaret parmağınızı sallayarak konuşma alışkanlığınız olabilir. Buna karşın insanlar sizi dinlemezlerse o zaman kendinize güveniniz azalmaya başlayabilir.

Konuştuğunuz insanın size saygı duyması gerekir. Denetimin her zaman sizin elinizde olmasını tercih edersiniz. Düşüncelerinize ve emirlerinize itaat edilmesini ister ve ses tonunuzla bu mesajı net bir şekilde verirsiniz. Size iltifat eden insanlara içten bir şekilde karşılık verirsiniz ama patronluk taslamaya kalkarlarsa biraz sertleşebilirsiniz.

Bununla birlikte eğer Ekim ayında doğduysanız biraz daha hassaslaşırsınız. Başkalarının sizi övmesini arzular ve karşılığında siz de onları översiniz. Olaylara ve kişilere karşı alçakgönüllü bir yaklaşımınız vardır ancak içten olmayan insanlara hoşgörü gösteremezsiniz. Zeka gerektiren konuşmaları ve entelektüelliği seversiniz.

İnsanların sizin sözünüzü kesmemeleri gerekir. Eğer sözünüz kesilirse o zaman ses tonunuz daha da emredici bir hal almaya başlar. Eğer kabalıklarını ya da saygısızlıklarını sürdürürlerse bu duruma içerler, öfkelenir ve hemen gereken cevabı verirsiniz. Saygısız insanlardan hiç hoşlanmadığınız için izin ister ve o ortamdan uzaklaşırsınız.

Çatışmalardan rahatsız olursunuz. Yine de söyleyeceğinizi söylemekten korkmaz ama söyleyeceklerinizi söyledikten sonra o mekandan uzaklaşırsınız.

İşleri diğer insanlar arasında kolayca paylaştırma yeteneğiniz vardır. Patronsanız, yanınızda çalışanlarla sohbet etmekten hoşlanırsınız. Ne de olsa siz, tahtında oturup, çevrenizdeki hayran kitlesine konuşan bir insansınızdır.

Eğer birisi sizi eleştirmeye kalkarsa öfkelenirsiniz. Eleştiri, size göre otoritenize doğrudan saldırı anlamına gelmektedir. Böyle bir durumda kendinizi değersiz hissedersiniz; ses tonunuz umutsuz ve etkisiz çıkmaya veya saldırganlaşmaya başlar. Gittikçe artan bir ses tonuyla konuşmaya ve kibirli bir hale gelmeye başlarsanız, çevrenizdeki insanlar zorbalık yaptığınızı düşünebilirler.

İkinci hanede 1 rakamına sahip bir insan olarak düşüncelerinizi mantıklı bir şekilde kelimelere dökme beceriniz bulunmaktadır. Konuşurken kelime seçimlerinize dikkat edersiniz. Aynı zamanda konuşmayı yönlendirme ve kontrol edebilme yeteneğiniz de bulunmaktadır. İyi bir iletişimci olduğunuz için genelde konuşma ve ikna etme görevi size düşer. 
