## 9. HANE

### 7 Rakamı

Dokuzuncu hanedeki 7 rakamı, bu dünyada, evrenin sırlarını keşfetmek ve bunları sanat aracılığıyla insanlara aktarmak için bulunur.

Siz mahremiyetin ve gizliliğin özü, bu dünyanın mistiği, gizemcisi, sanatçısı, şifacısı ve ruhsal kişiliğisiniz. Hayal gücünüz ve sezgileriniz aracılığıyla insanları görünmez tehlikelere karşı uyarabilir, bilinmeyenin sırlarını onlarla paylaşabilirsiniz. Kendi mahremiyetinize olduğu kadar insanların mahremiyetlerine de büyük bir önem verirsiniz. Bireyselliği insanlara öğretmek ister, alkışlanma gibi bir koltuk değneğine ihtiyaç duymadan harekete geçmeyi öğrenmelerini sağlarsınız. Bu amacınıza nasıl ulaşacağınızı ve görevinizi nasıl yerine getireceğinizi anlamak için Pin Kodu'nuzu incelemelisiniz.

Evrenin derinliği ve genişliği sizin yaşam tarzınızın özünü oluşturur. Evrenin sırları, DNA'nızın gizli bir yerlerinde kilitlidir. Bu sırrı açığa çıkarmak da sizin görevinizdir. Doğa, sırrını 7 rakamının içinde gizlemektedir. Sizin doğanız, işte çevrenizdeki bu sırları keşfetmek üzerine kuruludur.

İnsanlara, sanatınız ya da uğraşlarınız aracılığıyla bilinmeyenin sırlarını aktarırken, kendinizi onlardan yalıtma tehlikesiyle karşı karşıya kalabilirsiniz. Eğer kendinize güveninizi yitirirseniz insanlara karşı güvensiz ve şüpheci bir hale gelebilir ve kendi korkularınızın esiri olabilirsiniz. İçine kapanık kişiliğinizi biraz daha dışa açabilir ve evrene daha fazla güvenebilirseniz yaşam yolunuzda çok daha zahmetsiz ve başarılı bir şekilde ilerleyebilirsiniz. 
