## 2. HANE

### 2 Rakamı

İkinci hanedeki 2 rakamı, şefkatli, yumuşak, anaç, dinlemekten büyük bir zevk alan, sorumluluk sahibi bir insan izlenimini yaratan ses tonunu ifade etmektedir.

Konuşmaya başladığınızda insanlar, huzur veren sesinizi duyarlar. Tıpkı bir annenin ses tonundaki yumuşaklığa ve rahatlatıcılığa sahiptir. Daima zor durumda olanlara söyleyecek yumuşak bir sözünüz bulunur. Ses tonunuzun doğal tınısı, karşınızdaki insanların içgüdüsel olarak size güvenmelerine neden olur. İnsanlar, sizin konuşmanızı dinlemeye bayılırlar ve sesinizi işittiklerinde bilinçsizce onlarla ilgilenmenizi isterler çünkü sesiniz son derece yumuşak ve yardım etmeye hazır biri olduğunuz mesajını verir.

Ses tonunuz, insanlara bir şekilde hem ilgili hem de utangaç gelir. Şubat ayında doğduysanız koruma, kollama güdüleriniz daha da belirgindir, yumuşak ve şefkatli bir ses tonuyla konuşursunuz. Kasım ayında doğduysanız, ses tonunuz aracılığıyla karşınızdaki insanda, sizinle rahatça konuşabileceği izlenimi yaratırsınız. Sizin için en önemli şey bilgi edinmektir ve içten bir ilgi ile bol bol soru sorarsınız. Aynı zamanda sorularınızı sorarken yüzünüzde nazik bir gülümseme, gözlerinizde yumuşak bir bakış ve duyarlı tavırlarınız otur.

Her iki ayda doğanların ortak özelliği ise konuşacak birine, bir eşe sahip olma ihtiyacıdır.

Konuşma tarzınız, insanları düşünen ve sürekli olarak onların yardımına koşan biri olduğunuz izlenimi yarattığı için insanlar, sırlarını ve dertlerini rahatlıkla sizinle paylaşabileceklerini düşünürler. Bu nedenle çoğu zaman kendinizi onların dertlerini dinlerken ve onlara tavsiyelerde bulunurken bulabilirsiniz. Bu durum sizi rahatsız etmez çünkü siz gerçekten de insanların dertlerine çözüm bulmaktan hoşlanırsınız.

Bazen ses tonunuzda bir tür ketumluk hissedilir; aslında bunun nedeni insanların sırlarını açık ederek onları utandırmak istememenizdir.

Ses tonunuz yumuşak ve şefkatli olmasına rağmen aşırı koruyucu tavrınız kimi zaman takıntılı ve dediğim dedik algılanmanıza neden olabilir. Hatta bazı insanlar ilginizi boğucu ve aşırı bulabilirler. Sesinizin, hayır işleri aracılığıyla daha büyük halk kitleleri tarafından duyulmasına çabalayabilirsiniz.

Eğer kendinizi güvensiz hisseder ya da sevdiklerinizin tehdit altında olduklarına inanırsanız ses tonunuz bir anda arslan kükremesini andırabilir. Böyle bir durumda, ses tonunuzdaki şefkat, yerini vahşi ve saldırgan bir çınlamaya bırakır.

Durum ne olursa olsun siz, her zaman sevdiklerinizi ve yardıma muhtaç olanları korumak için orada bulunursunuz. Ancak her zaman karşınızdakini düşünme huyunuzdan vazgeçip biraz da kendinizi düşünmeyi öğrenir ve bunu dikkate alarak konuşursanız hayatın sizin için biraz daha kolaylaştığını fark edebilirsiniz. 
