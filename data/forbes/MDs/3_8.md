## 3. HANE
### 8 Rakamı

Üçüncü hanedeki 8 rakamı, dünyadaki sorunların ortadan kaldırılması için insanların daha fazla sorumluluk almaları, sağduyulu olmaları, sınır çizmeyi öğrenmeleri, hatta ülkelerin birer şirket gibi yönetilmeleri gerektiğine inanır.

Güvenilir, sorumluluk sahibi, kararlı, yönetici, güçlü ve sınır çizmekten hoşlanan bir kişisiniz. Sınırlar sizin için gereklidir ve işlerin daha başarılı yönetilmesini sağlarlar. Ancak bazen aşırıya kaçarak insanların kendilerini baskı altında ve kısıtlanmış hissetmelerine neden olabilirsiniz.

8 rakamı olarak yaşam ile ilgili tat anlayışınızı anlamak kolaydır; para karşılığı elde edilen değer. Söz konusu ister aileniz, ister kasabanız isterse ülkeniz olsun, her şart altında güvenilebilecek bir insansınız.

Ya dünyanın tepesindesiniz ya da dünya sizin tepenizde! Dünyayı omuzlarınızda taşımak üzere tasarlanmışsınız. Fakat eğer işler yolunda gitmezse, o zaman somurtkanlaşır ve bunalıma girersiniz. Gününüzü dolduracak bir iş olduğu sürece kendinizi mutlu hissedersiniz. Yapacak bir şey yoksa da mutlaka kendinizi meşgul edecek bir şeyler bulursunuz.

İşler yolunda gitmediğinde tek sorumlu sizmiş gibi suçluluk duyarsınız. Bu duygudan kurtulmanın tek yolu sürekli olarak çalışmaktır. Bu da sizi, bütün rakamlar içindeki en güvenilir insan yapar. Diğer insanların baskı olarak gördükleri şeyler sizi teşvik ederek sonuca ulaştırır. Şirket dünyası ve şirketler size çekici gelir. Daha da iyisi bir tür imparatorluk kurmanızdır.

Güvenilir bir insansınız ve elinizdeki görevi mutlaka tamamlarsınız. Başarıya odaklı bir insan olduğunuz için çevrenizdekiler sizin inatçı ve kontrol delisi olduğunuzu düşünebilirler ancak bu, sizi endişelendirmez. Büyük bir sabrınız vardır ve eğer üzerinde odaklandığınız konudan sapılmazsa uzlaşmaya hazırsınızdır.

Sorunları ortadan kaldırırken bazen içe dönük ve çekingen davranırsınız ama bu, yalnızca arzu ettiğiniz sonuca ulaşmak için hareket ederken insanları sizden uzak tutacak bir maskedir.

Güvenilir biri olduğunuz için, insanlar duygusal çöplerini size boşaltabilirler. Bu durum sıkıcı olsa da sizi iyi bir doktor ya da avukat yapabilir. Aynı zamanda iş dünyasında, özellikle de bankacılık ve finans sektöründe başarılı olabilirsiniz. Öğretmek, danışmanlık yapmak ve sosyal çalışmalar sizin için çok iyidir ve siyaset, hayat amaçlarınıza ulaşmanıza yardımcı olur.

Son derece sorumluluk sahibi bir insansınız ve bu, çevrenizdeki insanlar tarafından hemen anlaşıldığı için sorumluluk gerektiren işlerde sizinle birlikte çalışmaktan çok hoşlanırlar. Bu özelliğiniz size iş dünyasında büyük bir avantaj kazandırır.

Kurumsal yapılan ve şirket ortamlarını çok seversiniz. Daha büyük bir yapının parçası olarak çalışmaktan ve sorumluluk almaktan hoşlandığınız için, eğer Pin Kodunuzun diğer hanelerinde bu durumu engelleyen bir rakam yoksa kendi işinizi yapmak yerine büyük bir işin parçası olmayı tercih edersiniz.

Pin Kodunuzda, üçüncü hanedeki 8 rakamını destekleyecek başka rakamlar yoksa da sorumluluk alırsınız ama liderlik yapmak istemeyebilirsiniz. Ancak göreviniz olmayan işlere bile el atmanız veya aşırı iş yüküne "hayır" diyememeniz kendinizi bir kurban gibi hissetmenize neden olabilir. Eğer sorumluluk aldığınız kadar liderlik yapmayı ve işleri uygun bir şekilde paylaştırmayı öğrenebilirseniz çok daha başarılı olursunuz. 
