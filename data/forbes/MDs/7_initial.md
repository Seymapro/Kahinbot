## 7. HANE
### SEZGİ DUYUSU

Beklenmedik durumlardaki tavrınız

Kendinizi her zaman rahat hissettiğiniz alanın dışında bulunduğunuzda ya da beklenmedik bir durum ile karşılaştığınızda ne tür bir tepki verdiğinizi anlatan bu hane, içsel çocuk hanesidir.

Sezgi duyunuz sürekli olarak çalışmakta ve beş duyunuzun kavrayamadığı ayrıntıları saptamaktadır. Sezgi, var olan bir durumda güvenebileceğiniz herhangi bir dış uyarıcı bulunmadığında başvurduğunuz duyunuzdur. Bu duyuyu özellikle, bulunduğunuz çevrede ani bir değişiklik belirdiğinde kullanırsınız. Bu değişimin size hissettirdiği rahatsızlığın boyutlarını kestirmeye çalışır ve ardından kendiniz için bir eylem planı belirlersiniz. Kendinizi rahat hissettiğiniz durumun dışına çıktığınızda nasıl davranacağınızı belirlemeye çalışırsınız. Devreye savaşma ya da kaçma tepkiniz girer. 

Şimdi sizin için bir deney yaratalım ve bu durumla nasıl başa çıkacağınızı inceleyelim.

Davetli olarak gittiğiniz bağış toplama gecesinde, duyurulmuş programın dışında bir kura çekilir. Amacı, seçilen 9 kişinin sahnede şarkı söyleyerek, en yüksek bağışı toplamak için çaba göstermelerini sağlamaktır. Seçilen 9 kişiden biri sizsiniz ve beklenmedik bir şekilde, yüzlerce kişinin önünde sahneye çıkarak şarkı söylemeniz istenmektedir. Orkestradan etkileyici bir müzik yükselir ve insanlar alkışlamaya başlar. Yanınıza gelen sunucu, bu fırsatı kullanarak en yüksek bağışı toplayan kişinin siz olabileceğini ve istediğiniz şarkıyı söyleyebileceğinizi belirtir. 
