## 4. HANE 
### 3 Rakamı

Dördüncü hanedeki 3 rakamı, disiplinli, kararlı, zorluklardan yılmayan, yoğun çalışmalardan hoşlanan, kendini işine adayan, işleri kendi bildiği gibi yapan ve gelişmiş organizasyon yeteneği olan bir kişiliği anlatır.

Karmaşık bir durumda ortaya çıkıp, o durumu organize etmeyi en iyi siz yapabilirsiniz. İlk tepkiniz, diğerlerini yolunuzdan çekmektir; bu sayede var olan bir durumu yeniden düzenleyebilirsiniz. Sadece düzenleme işini değil, birçok farklı işi başkalarından daha hızlı ve etkili bir şekilde yaparsınız. Sahip olduğunuz heves ve enerji ile çok az insan yarışabilir; işte bu nedenle her şeyi kendi bildiğiniz şekilde yapmak istersiniz. Daima direksiyonda olmak sizi mutlu eder.

Kendinizi rahat hissettiğiniz işi yapmak için dayanılmaz bir dürtünüz ve hevesiniz vardır. Kapasitenizin sınırı yoktur; bu pek az insanın sahip olabileceği bir özelliktir. Ne yapılacağına ve elde edeceğiniz şeyin sizi tatmin edeceğine karar verdiğinizde, büyük bir enerji ile işe girişirsiniz.

Yaşama büyük bir zevk ve tutkuyla yaklaşırsınız. Siz değişim yaratmak için varsınız ve bu nedenle var olan süreçlerde devrim yaparsınız. İnsanlar sizin karşınızda dikkat kesilirler ama siz düzen yaratmakla meşgul olduğunuz için bu durumun farkında olmazsınız.

Keskin bir şekilde ve doğrudan doğruya karşınızdaki insanın gözlerinin içine bakarsınız. Çevrede olduğunuzda insanlar bu durumdan biraz rahatsız olabilirler ve şimşeklerinizi üzerlerine çekmemek için kenara çekilirler. Siz en sıkı rakiple bile başa çıkabilirsiniz; gözlerinizi üzerlerine diker ve karşınızda titreyip erimelerini izlersiniz. Herkes sizin için bir meydan okuma olabilir ve bunu açıkça gösterirsiniz. Kararlı yüz ifadeniz insanların size yaklaşmadan önce ikinci bir kez düşünmelerine neden olur.

Kendinizi elinizdeki projeye adarsınız ve hiçbir şey sizi durduramaz. Denetimi elinizde bulundurmak ister, her şeyin yerli yerinde olmasına ve düzenli bir şekilde işlemesine özen gösterirsiniz. Hazırlıklar sırasında zaman zaman sabırsız olabilir ve eğer tehdit edilirseniz kabalaşırsınız. Her şeyin düzgün bir şekilde ilerlemesini sağladıktan sonra gülümser ve çevrenize dostça davranırsınız.

Bir düzen içinde yapılmayan işler sizi sıkar. Eğer yapılan bir işte organizasyon hataları olduğunu ve işin size bırakılmadığını görürseniz o işi terk etmekten çekinmezsiniz. Ağzınızdan sık sık "ben demiştim" cümlesi dökülür. İnsanlar çoğu zaman bunu sizin ağzınızdan duymaktan hiç hoşlanmasalar da söylediğiniz şeyin doğru olduğunu bilirler. Bu organizasyon yeteneğinizi biraz da işin içine keyif ve eğlence katarak kullanırsanız herkesin çok daha iyi bir şekilde işbirliği yapmasını sağlayabilirsiniz. 
