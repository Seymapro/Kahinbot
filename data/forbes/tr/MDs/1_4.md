# 1. HANE

## 4 Rakamı

Birinci hanedeki 4 rakamı, dışa dönük, meraklı, cazibeli ve belirsiz görünen bir kişiliği anlatmaktadır.

İlk tanıştığınız anda insanlar, yüzünüzdeki merakı hemen fark ederler çünkü her şeyi en ince ayrıntısına kadar incelersiniz. Karşınızdaki insanda sorgulayan ve meraklı bir insan izlenimi yaratırsınız. Aynı zamanda geleneklere ve alışıldık düzene uymayan bir havanız bulunmaktadır. Zaman zaman beklenmedik konuşmalar yapar, karşınızdaki insanların dengesini bozabilirsiniz.

İnsanlar cazibenize kapılıp adeta biraz sonra bir sihirbazlık numarası yapacakmışsınız gibi size doğru çekilirler. Bu ifade o kadar doğaldır ki, yalnızca size yakın olanlar fareli köyün kavalcısı olduğunuzu bilebilirler. Gözleriniz zevkle dans eder. Yüzünüzde, insanların daha derinden incelemek istedikleri bir gizemin ipuçları vardır.

İnsanlarla anlaşılmaz akıl oyunları oynarken (elbette ki masumca) olta uzatır ve yemi yemelerini sağlarsınız. Kelimelerle akrobasi yapar, çift anlamlı kelimeler kullanır, imalarda bulunursunuz. Eğer yaptığınızı anlayıp sizi yakalarlarsa güler geçersiniz. Ardından yeni bir denemeye girişirsiniz; elbette masumca. Fakat, sizi yakalamak tahmin ettiğinizden daha kolaydır; çünkü kendinizi açık etmek üzeresinizdir. Kendinize özgü stiliniz ve konuşma biçiminiz sizi ele verir. Başkalarını huzursuz edebilecek şeyler söylemenize ve zaman zaman diğer insanları rahatsız etmenize engel olamazsınız.

Bir odaya girdiğinizde, gözleriniz son derece doğal bir şekilde hızla odayı tarar. Bir bakışta var olan durum ile ilgili gerekli bilgileri toplar ve hızla sonuca varırsınız. Eğer araştırma yaparken kendinizi rahat hissederseniz, sorular sormaya başlarsınız. Fakat önemli soruların tümünü sormayı tamamlamadan önce sözel bir akrobasi yaparak akıl karışıklığı yaratırsınız. Böyle bir fırsat yakaladığınızda, sizden şüphelenmeyen kurbanınıza aklını karıştıracak sorular sorarsınız. Kurbanınız genellikle size verecek yanıt bulamaz ama siz kelimelerinizle ya da tavırlarınızla ne istediğinizi ifade edersiniz. Herkesi şaşırtır ama aynı zamanda da düşünmelerine neden olursunuz. Bu durum tıpkı kedi-fare oyununu andırır ve buna bayılırsınız. Kurbanınız kendini toparlamaya çalışırken siz gülümser ve bir sonraki hedefinize doğru ilerlersiniz. Yarattığınız gerilimi ortadan kaldırmak için hemen bir şaka yaparsınız. Şakanız biraz şifreli ve belirsiz olur. İnsanlar zaman zaman şaşkınlıkla ve neşeyle gülerler.

* Bunu, insanları hayretler içinde bırakmak için bilinçli bir şekilde yaparsınız. Diğerleri kendilerini toparlamaya çalışırken siz onlar ile ilgili değerlendirmenizi çoktan yapmışsınızdır. Hedefinize ulaşmış, gerçeği açığa çıkarmışsınızdır. Gerçekleri açığa çıkarma yönteminiz biraz sıra dışıdır ama hayatın eğlencesi de buradadır. Sürekli olarak bilgi kırıntılarını toplarsınız: Oradan bir kelime, buradan bir cümle ve ardından bir sihirbaz ustalığıyla onları bir araya getirir ve ortaya çıkan şeyi incelersiniz.

Bazıları tavırlarınızdan yorulup sizi önceden kestirilemez olmakla suçlayabilirler çünkü her cümlenizle kalenin yerini değiştirebilirsiniz. Bunu eğlence olsun diye yaptığınızı söylemenin bir faydası yoktur. Hayatı fazlasıyla ciddiye alan insanlar vardır ve sizi hilekar olmakla suçlayabilirler. Siz, "aşkta ve savaşta her şey mübahtır" söylemine inanır ve dürüstlük adına bunu dile getirmekten çekinmezsiniz.

Doğrudan konuşmalar söz konusu olduğunda üzerinize yoktur; hatta rol yapsanız bile. Gerçi rol yapsanız da bunu kimse anlamayacaktır çünkü 4 rakamı en iyi aktörlerin rakamıdır.

Küçük bir uyarı, bazen dilinize hakim olmayı öğrenmeniz gerekebilir. Ama büyük olasılıkla siz zaten bunu öğrenmiş durumda olabilirsiniz. Buna ek olarak insanlar hakkında edindiğiniz ipuçlarından hızla yargıya ulaşmak yerine onlarla konuşmayı ve kelimeler yardımıyla ne düşündüklerini anlamayı denerseniz ilişkilerinizin bir anda hafiflediğini fark edeceksiniz. 
