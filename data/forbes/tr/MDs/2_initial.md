## 2. HANE
DUYMA DUYUSU

Ses tonunuz ve konuşma biçiminiz

Ses tonunuz ve konuşma biçiminiz hakkında bilgi veren bu hane sosyal bilinç hanesidir.

Evinizin kapısından dışarıya adım atıp da toplumun arasına karıştığınızda karakterinizin işlemeye başlayan yanları sosyal bilincinizdir. Bu, insanlarla daha yüzeysel bir düzeyde ilişki kurma biçiminiz ya da fazla tanımadığınız kişiler ve iş arkadaşlarınızla olan ilişkinizde gösterdiğiniz kişiliktir.

Yüzünü tanımadığınız bir insanla telefonda konuştuğunuz oldu mu hiç? Ya da fotoğrafını görmeyip de yalnızca radyoda sesini dinlediğiniz bir insan? Bu durumda karşınızdaki insanın sesini dinlersiniz ve bu sesin tonu ve tınısı kafanızda, o insan ile ilgili bir görüntü yaratır. Yaptığınız şey, karşınızdaki insanın ses tonunu bir tür görsel malzeme olarak kullanıp, onun neye benzediğini yorumlamak ve kafanızda sanal bir görüntüsünü yaratmaktır.

Karşınızdaki insanı radyoda yalnızca birkaç dakikalığına dinlemek ya da telefonda birkaç kelime etmek yeterlidir. Böylece ilk kelimeleri duyduğunuz anda aklınızda o kişi ile ilgili görüntü oluşmaya başlayacaktır. Eğer daha önceden bu durumu yaşamadığınızı düşünüyorsanız, bir arkadaşınızın cep telefonundan sizin tanımadığınız bir başka arkadaşını aramasını ve ardından bir deney yaptığınızı söyleyerek telefonu size uzatmasını rica edin. Konuştuğunuz kişiye hangi ayda doğduğunu sorun ve biraz sohbet edin. Bunu yaparken kafanızda, o kişiyle ilgili bir görüntü belirecektir.

İkinci hanedeki rakam sizin dış dünya ile kurduğunuz iletişimdeki ikinci aracınızdır ve dış görünüşünüzden bağımsız olarak, ses tonunuzun insanlar üzerindeki etkisinden bahsetmektedir. Ses tonunuz, karşınızdaki insanın sizinle ilgili bir tür görsel imaj yaratmasına neden olmaktadır. O kişi, eğer sizi daha önceden hiç görmediyse o zaman sizi ikinci hanedeki rakamınızın ifade ettiği insan gibi algılayacaktır. Ancak, eğer karşımızdaki insan sizi görüyorsa bu durumda ortaya çıkan etki, 1. hanedeki rakam ile 2. hanedeki rakamın karışımı olacaktır. Bu durumda, 2. hanedeki rakamınızı değerlendirirken onu hem tek başına, hem de 1. hanedeki rakamınız ile etkileşim içinde değerlendirmelisiniz. 
