# 6. HANE
## 9 Rakamı

Altıncı hanedeki 9 rakamı kendini saf, günahsız, merhametli, hevesli ve öğrenmekten büyük keyif alan bir insan olarak tanımlar.

Gerçekten de saf ve günahsız bir insansınız. Tavrınız tıpkı bir çocuğun tavrına benzer. Hayat, eğlenmek anlamına gelmektedir ve herkesin eğlenmesi gerekir. Bu da sizi daimi bir iyimser yapar.

Hangi yaşta olursanız olun mutlaka oyuncaklarınız vardır ve elinizdeki en ciddi işten bile keyif almanın bir yolunu bulursunuz. Bu oyuncaklar; bilgisayarınız, oyunlar, arabalar, bisikletler de bebekler olabilir. Yaşınız ilerledikçe daha büyük ve karmaşık oyuncaklar edinmeye başlarsınız. Daha fazla paranız oldukça kendinize daha pahalı oyuncaklar alırsınız. Belki de bir Ferrari otomobil ya da kanatları katlanan casus uçağına sahip olmak isteyebilirsiniz. Peki niçin kanatları katlanan uçak? Elbette onu garajınıza sokabilmek için!

Adeta bir tür fantezi dünyasında yaşıyor gibisinizdir. Komplo kuramlarına kolayca çekilir ve evrenin sırlarını keşfetmeye çalışırken kendinizi bir şeylere inandırabilirsiniz. Bir komplonun kökenine inme arayışınız bütün zamanınızı alabilir ve insanları kendi düşüncelerinize inandırabilirsiniz çünkü ne olduğunu fark etmeden onları kendi fantezi dünyanıza çekebilirsiniz.

Sık sık hayallere dalarsınız. Bu, sizin dünyanın gerçekliğinden kaçmak için kullandığınız bir yöntemdir. Amacınız, doğada istediğiniz zaman kaçabileceğiniz küçük bir alana sahip olmak ve acımasız gerçekleri geride bırakmaktır. Gezegeni iyileştirmeye yönelik düşüncelerinizle dünyada devrim yapacak planlar kurarsınız.

Hayal gücünüz sayesinde içinizdeki en iyi şeyleri açığa çıkarabilirsiniz. Eğer yapacak daha iyi bir şeyiniz yoksa hayallerinize çekilir ve kendi dünyanızda gezintiye çıkarsınız. Maceralar sizi çağırmaktadır ve onlara direnmek çok zordur. Zaman zaman kendi kendinize oyunlar yaratır ve evreni araştırmayı sürdürürken bunlarla oynarsınız.

Bazen resmin tamamını göremezsiniz, genellikle bilgi parçalarını toplayıp onlardan bir bütünlük oluşturmak ve ardından kararınızı vermek eğilimindesinizdir.

Siz yolunuza devam etmek istersiniz ama sizi yarı yolda bırakanlar sizin aklınızı karıştırmaya çalışmayı sürdürürler. Anlamanız gereken şey, saflığınız nedeniyle karşınızdaki insanların sizi ciddiye almadıklarıdır. Sizin saf olduğunuzu düşünür ve karşınızda oyunlar oynamaya kalkabilirler.

Herhangi bir işten kolayca sıkılabilir ve bunu fark ettiğiniz anda o konu üzerinde çalışmayı bırakabilirsiniz. O anda büyük olasılıkla ilginizi daha fazla çeken bir şey ortaya çıkmıştır.

Yaşam yolunda ilerlerken sürekli olarak eğleneceğinizi düşünürsünüz ve eğer birisi elinizdeki lolipopu alırsa şaşırır ve dehşete düşersiniz. İnsanların size zarar vermek isteyebileceklerine inanamazsınız. Bu son derece saf bir düşüncedir ve bu nedenle sürekli olarak zor yoldan öğrenmek zorunda kalırsınız. Yine de ne zaman birisi size zarar verse ya da sizi terk etse şaşırırsınız.

İşlerin sizin istediğiniz gibi olmasını istersiniz. Eğer istediğiniz gibi olmazsa aksileşir, kısa süre için de olsa despotlaşırsınız. Çok zaman geçmeden karşınızdaki insanı affeder ve iyimserliğinize yeniden geri dönersiniz. Bağışlayıcı bir ruhunuz vardır ama haklı olduğunuza inanırsanız cehennemi bile dondurabilirsiniz. Hatta duygusal olarak incinirseniz son derece kindarlaşabilirsiniz.

Bir konuda haklı olduğunuza inanırsanız sonuna kadar tartışabilirsiniz. Bunu öyle bir inançla yaparsınız ki, karşınıza gerçekler konsa bile inanmakta zorlanır, hemen sonuca varmazsınız: ne de olsa karşınızda bir başka komplo olabilir. Yeterince uzun bir tartışmanın ve ikna edici kanıtların ardından pes edersiniz.

Size göre herkes adil bir şansı hak ettiği için, fikirlerinizi ve bilgeliğinizi herkesle paylaşmanız gerektiğine inanırsınız. Öğretmeye yeteneğiniz vardır. Eğer günlük koşuşturma içinde detaylara takılmazsanız resmin bütününü görebilir ve bu bilgeliğinizi, felsefe aracılığıyla, dünyanın gidişatını değiştirmek için kullanabilirsiniz.
