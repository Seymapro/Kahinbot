## 2, HANE  
### 4 Rakamı 
Nisan

İkinci hanedeki 4 rakamı, aceleci, neşeli, sıra dışı, beklenmedik konuşmalar yapan ve eğlenceli bir insan olduğunuz izlenimini yaratan bir ses tonunu ifade etmektedir. 

Ses tonunuz canlı ve eğlencelidir; her zaman birilerinin dikkatini çekmeye çalışırsınız.

İkinci Hane'de 4 rakamı bulunan çoğu insanın ses taklidi yapma konusunda bir hayli becerisi bulunmaktadır. 4, aktörlerin rakamı olduğu için bu rakamın verdiği taklit yeteneği ses tonunuza da yansır.

Oldukça hızlı ve daldan dala atlayan bir konuşma tarzınız vardır. Konuşurken adeta soru sorar gibisinizdir. Bu nedenle insanlar kendilerini sorguladığınızı düşünebilirler. Sizin böyle bir amacınız olmasa bile ses tonunuz karşınızdakinin bu izlenime kapılmasına neden olabilir. Bu özelliğiniz sayesinde, karşınızdaki insandan bilgi almak konusunda oldukça beceriklisinizdir.

Ses tonunuzda bir tür sabırsızlık vardır. Zaman zaman karşınızdaki insanlar biraz geri çekilir ama siz çabucak onları yeniden kendi alanınıza dahil edersiniz. Cümlenin tam ortasında konu değiştirdiğinizde karşınızdaki insanlar söylediklerinizi hazmetmeye çalışırken ve size henüz soru sorma fırsatı bulamadan önce harekete geçersiniz, konuyu hızla derleyip toplarsınız.

Önemli bir soru sormadan önce kelimelerinizle akrobasi yaparak karşınızdaki insanın aklını karıştırırsınız. Bunu başardığınızı düşündüğünüzde bir anda son derece garip bir şekilde sorunuzu sorarsınız.

Kurbanınız genellikle bir adım geri çekilir çünkü verecek bir yanıtı yoktur; ama siz söylemek istediğiniz şeyi zaten söylemişsinizdir. Herkesi şaşırtır ve düşünmelerine neden olursunuz. Kurbanınız kendisini toparlamaya çalışırken gülümser ve kayıtsızca bir sonraki sorunuzu sorarsınız.

İnsanlar sıklıkla, yanınızdan ayrılırken akıl karışıklığı içinde kafalarını kaşırlar. Söylediklerinizi anlayabilmek için kafalarının içinde belli bir işlemin oluşmasını beklemek zorundadırlar ama sonunda bu işlem tamamlanır ve söyledikleriniz bir anlam ifade eder. Büyük olasılıkla üzerinde konuştuğunuz konu ile ilgili sonraki haftalarda birkaç soru ile karşılaşırsınız ve açıkçası karşınızdaki insanın neden bahsettiğine dair en küçük bir fikriniz bile olmaz. 

Dürüstçe sorular sorma huyunuza engel olabilmeniz sizin için neredeyse olanaksızdır. Fakat insanların sorularınızdan şüpheleneceklerini bilerek, sorularınızı bir sis bulutunun ardına gizlersiniz. Sorularınızı öyle becerikli bir şekilde kurgularsınız ki, karşınızdaki insanlar gönüllü bir şekilde size bilgi verdiklerini fark etmezler.

Anne ve babanız daima, en son sözü söylemeye çalıştığınızdan yakınırlar. Yalnızca tartışma olsun diye tartışmaktan keyif alırsınız. Tartıştığınız konu üzerinde ikna edici olabilir ve aynı zamanda şeytanın avukatını oynayabilirsiniz. Basitçe söylememiz gerekirse her konuda tartışmanız gerektiğini hisseder; haklı ya da haksız olmaya aldırmazsınız. Bu, sizin için bir tür zihinsel akrobasi gibidir.

Zihniniz bir şimşek kadar hızlıdır ve hazırcevaplığınızla eğlenceli bir yorumda bulunursunuz. Kendinize her zaman bir dinleyici kitlesi çekersiniz. Soytarıca mizah anlayışınız sayesinde her zaman insanlardan tepki almayı başarır ve bundan çok hoşlanırsınız. İnsanları eğlendirmeyi seversiniz: her zaman hızlı bir yorumunuz, çoğu zaman da çift anlamlı bir sözünüz olur. Sözleriniz insanların düşünmesine neden olur ve tavırlarınızla, karşınızdakilerin sizin sözlerinizi yorumlamalarına yardımcı olursunuz. Başkalarını eğlendirmek için kolayca para alabilir, komedyen, aktör ya da konuşmacı olabilirsiniz. Ses tonunuzla adeta sihirbazlık yapabilir, aynı zamanda hem palyaço hem de drama kraliçesi olabilirsiniz.

Eğer gözünüze ilginç bir şey takılırsa, konuşmayı sürdürürken bir yandan da gözünüzü kırpmadan o şeyi izlersiniz. Aslında, konuşurken göz temasına ve beden dilini okumaya ihtiyaç duyduğunuzdan bu durum sizin için biraz sıra dışıdır. Daha büyük resmi oluşturmak için beden diline ve diğer seslere ihtiyaç duyarsınız. Gözleriniz, konuştuğunuz insana döner, ardından saliseler içinde ilginizi çeken diğer şeye yönelir, o şeyi hızla tarar ve yeniden konuştuğunuz insana dönersiniz. 

Konuşma sırasında oluşan bir gerilimi ortadan kaldırmak için fıkra anlatmaya karar verebilirsiniz. Fıkranız birden fazla anlam ifade ediyor gibi görünür ve sizi dinleyenler hem biraz utanarak hem de eğlenerek gülerler. Bunu, insanları hayret içinde bırakmak için bilinçli bir şekilde yaparsınız. Kendilerini toparlamaya çalışırlarken onlar hakkında bir hükümde bulunursunuz.

Yapmanız gereken bir konuşmanın metnini sizin adınıza başka biri hazırlamışsa, saatlerinizi harcayıp metni değiştirirsiniz. Kelimeleri değiştirme ve istediğiniz sonuca ulaşmaya çalışma huyunuzdan vaz geçemezsiniz. Sık sık, ilgi çekici ve gizemli öyküler yaratır ve bu sayede karşınızdaki insanlardan tepki alıp ardından kahkahalarla gülersiniz. Fakat kendi ördüğünüz ağa yakalanmamaya dikkat edin. Doğrudan konuşmalar söz konusu olduğunda üzerinize yoktur hatta rol yapsanız bile. Gerçi rol yapsanız da bunu kimse anlamayacaktır çünkü Nisan ayında doğanlar bu konuda yeteneklidir.

İnsanlar sizi dinlerken sanki nefes almadan konuştuğunuzu düşünürler. Kelimeleriniz zaman zaman sıra dışı olur ve insanları şaşırtır. Fakat dikkat etmelisiniz, bazen ağzınızdan istemediğiniz kelimeler dökülebilir. Eğer bilgi alma merakınızı ve sorgulayıcılığınızı biraz olsun sakinleştirebilirseniz o zaman karşınızdaki insanla daha etkili bir iletişim kurabilirsiniz. 
