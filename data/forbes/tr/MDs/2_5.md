## 2. HANE

### 5 Rakamı

Mayıs

İkinci hanedeki 5 rakamı, zeki, sabırsız, macera tutkunu, keskin bir zekaya ve son derece gelişkin bir mizah anlayışına sahip olduğunuz izlenimini yaratan bir ses tonunu ifade etmektedir.

Gerçek bir kelime cambazı ve söz söyleme ustasısmız. Kıvrak zekanız ve inanılmaz mizah anlayışınız konuşmalarınızı daima eğlenceli ve sıra dışı bir hale getirir.

Bütün aylarda doğan insanlar arasında siz, en hızlı, en doğrudan ve en zekice konuşursunuz. Ses tonunuz hafif ve uçucu ama kelimeleriniz keskindir. Bazı insanlar, onlara kelimelerinizle saldırdığınız yanılgısına kapılırlar. Ses tonunuza daha yakından dikkat etmeleri gerekir çünkü gerçek amacınız, elinizden geldiğince fazla miktarda entelektüel bilgi elde etmeye çalışmaktır.

Konuşurken, zaman zaman şaka mı yaptığınız yoksa ciddi mi olduğunuz anlaşılmaz. Ses tonunuzda her zaman haylaz bir hava vardır. Bir arkadaşınızla telefonda konuşurken "Merhaba" dediğinizde bile telefonun diğer ucundaki insan kendine şaka yapıldığını sanabilir. Kelimeleriniz, 5 rakamının kendisi kadar asi ve özgür olabilir. Hareket halinde olmaktan çok hoşlanır ve şimşek hızında işleyen zihninizle konudan konuya atlayıp karşınızdaki insanları şaşırtabilirsiniz.

Karşınızdaki insanlarla akıl oyunları oynamaya eğiliminiz vardır. İlginç bir insan gördüğünüzde, sadece onunla konuşmak istersiniz.

Eğer strese kapılırsanız, konuşma temponuz hızlanır ve sesiniz stres ya da heyecanla yükselmeye başlar. Kelimeler ağzınızdan adeta birbirleriyle yarışıyorlarmış gibi dökülür ve diğer insanların sizin hızınıza yetişmeleri güçleşir. Bazen o kadar aceleniz vardır ki, cümlelerinizi tamamlamadan bırakırsınız. Buna rağmen kolay anlaşılır bir dille anlatmak istediğinizi dolandırmadan anlatabilir ve karşınızdaki insanı ne dediğinizi bildiğinize inandırırsınız.

Zihniniz o kadar hızlı ilerler ki, sabırsız ruhunuzla kimi zaman kendi sorularınızı kendiniz yanıtlarsınız. Yavaşlık sizi çok rahatsız eder. Hızlı ve parlak zihinleri çok seversiniz.

Sizin için notlardan okuyarak konuşma yapmak kolay bir şey değildir. İhtiyacınız olan şey tek bir kelimedir ve geri kalan boşluğu kendi kelimelerinizle doldurursunuz.

Başkalarıyla kolayca konuşabilen arkadaş canlısı bir insansınızdır. Ancak konuşkanlığınız bazen biraz abartılı olur ve insanları yorabilir. Zaman zaman asilik yaparsınız. Bazen de keskin bir dille konuşarak insanları şaşırtabilir hatta onları kırabilirsiniz. Elbette insanları kırmak gibi bir niyetiniz yoktur; size göre gerçekler açık bir biçimde ifade edilmelidir. Konuşmadan önce düşünmeyi öğrenmeniz gerekir. Sık sık ağzınızdan bir şeyler kaçırdığınız için özür dilemek zorunda kalırsınız.

Bazen size anlatılanları elinizde olmadan diğer insanlara aktarırsınız. Bu nedenle size verilen bir sırrı saklayacağınıza yemin etmeniz gerekir ki bu durumda bile zorlanabilirsiniz. Eğer bir dedikodu varsa, bunun aktarılması gerekir. Size göre, dedikodu sağlıklı bir şeydir ve herkesi canlı tutar.

Her zaman insanlara anlatacak garip ve sıra dışı bir hikayeniz vardır. Genellikle de bir hikayenin içinde bir başka hikaye saklıdır. Öyküleri bir araya getirmek konusunda gerçek bir ustasınızdır. Öyküleriniz o kadar gerçekçidir ki insanlar bunlara inanmak isterler.

İnsanlar üzerinde entelektüel bir etki yaratırsınız ama aynı zamanda asi tavırlarınız da dikkatlerden kaçmaz. Zaman zaman karşınızdaki insana o kadar fazla bilgi verirsiniz ki insanlar kendilerini bunalmış hissedebilirler. Bu nedenle, onlara bilgi verirken soru sormayı, isteklerini anlamayı öğrenirseniz daha başarılı bir iletişimci olabilir ve monologdan diyaloga daha hızlı bir geçiş yapabilirsiniz. 
